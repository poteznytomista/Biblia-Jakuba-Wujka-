A odpowiadając Eliphaz Themańczyk, rzekł:
Izali mądry odpowie jakoby na wiatr mówiąc, i napełni gorącością żołądek swój.
Strofujesz słowy tego, który nie jest równy tobie, i mówisz, co tobie nie pomaga.
Ile z ciebie jest, wypróżniłeś bojaźń i odjąłeś prośby przed Bogiem.
Nauczyła bowiem nieprawość twoja usta twoje, i naśladujesz języka bluźniących.
Potępią cię usta twoje, a nie ja: i wargi twoje odpowiedzą tobie.
Izaliś się ty pierwszy człowiek narodził? i przed pagórkamiś utworzon?
Izaliś słyszał radę Bożą, a mądrość jego niższa będzie niźli ty?
Cóż umiesz, czegobyśmy nie umieli? co rozumiesz, czegobyśmy nie wiedzieli?
I szędziwi i dawni są między nami, daleko starsi niż ojcowie twoi.
Aza wielka rzecz jest, aby cię Bóg pocieszył? ale słowa twoje przewrotne tego bronią.
Czemuż cię podnosi serce twoje? a jakoby wielkie rzeczy myśląc, zdumiałe masz oczy?
Czemu się nadyma przeciw Bogu duch twój, że wypuszczasz z ust twoich takowe mowy?
Cóż jest człowiek, żeby miał być niepokalanym, a żeby się ukazał sprawiedliwym, narodzony z niewiasty?
Oto między świętymi jego żaden nieodmienny, i niebiosa nie są czyste przed oczyma jego.
Jako daleko więcéj obrzydły i niepożyteczny człowiek, który jako wodę pije nieprawość.
Okażęć, posłuchaj mię: com widział, toć powiem.
Mądrzy wyznawają i nie tają ojców swych.
Którym samym dana jest ziemia, a obcy nie przeszedł przez nię.
Po wszystkie dni niezbożnik się pyszni, a lat okrucieństwa jego nie jest pewna liczba.
Szum strachu zawżdy w uszach jego: a choć jest pokój, on się zawsze zdrady obawia.
Nie wierzy, aby się mógł wrócić z ciemności do światła, oglądając się zewsząd na miecz.
Gdy się ruszy ku nabyciu chleba, wie, iż nagotowan jest w ręce jego dzień ciemności.
Straszyć go będzie frasunek, a ucisk obtoczy go wałem jako króla, który się gotuje ku bitwie.
Wyciągnął bowiem na Boga rękę swoję i zmocnił się na Wszechmocnego.
Bieżał przeciwko niemu, wyciągnąwszy szyję, i tłustym karkiem uzbroił się.
Okryła tłustość twarz jego, a z boków jego sadło wisi.
Mieszkał w miastach opuszczałych i w domiech pustych, które się w mogiły obróciły.
Nie zbogaci się, ani będzie trwała majętność jego, ani puści w ziemię korzenia swego.
Nie wynidzie z ciemności: płomień ususzy gałęzie jego, i zniesion będzie duchem ust jego.
Nie będzie wierzył, próżno błędem zmamiony, żeby którą zapłatą miał być odkupiony.
Niźli się dni jego wypełnią, zginie, i ręce jego uschną.
Zarażone będzie jako winnica w pierwszem kwieciu grono jego, i jako oliwa zrzucająca kwiat swój.
Bo zgromadzenie obłudnika niepłodne, i ogień pożre domy tych, którzy radzi biorą dary.
Począł boleść i urodził nieprawość, a żywot jego gotuje zdrady.