Psalm Asaphowi.
Bóg nad bogi, Pan mówił: i przyzwał ziemię od słońca wschodu aż do zachodu.
Z Syonu piękność ozdoby jego.
Bóg jawnie przyjdzie, Bóg nasz, a nie będzie milczał: ogień przed oblicznością jego rozpali się, a około niego wicher wielki.
Przyzowie nieba z wierzchu, i ziemie, aby rozsądził lud swój.
Zgromadźcie mu święte jego, którzy rozrządzają Testament jego w ofiarach.
I będą opowiadały niebiosa sprawiedliwość jego, iż Bóg jest sędzią.
Słuchaj, ludu mój, a mówić będę: Izraelu, a oświadczęć: Bóg, Bóg twój, ja jestem.
Nie będę cię karał z ofiar twoich: a całopalenia twoje są przed oczyma memi zawżdy.
Nie będę brał z domu twego cielców, ani z trzód twoich kozłów.
Albowiem moje są wszystkie zwierzęta leśne, bydła po górach i woły.
Znam wszystkie ptastwa niebieskie: i piękność pola zemną jest.
Jeźli będę łaknął, nie będęć mówił; bo mój jest okrąg ziemie, i napełnienie jego.
Izali będę jadł mięso wołowe? albo krew kozłową będę pił?
Ofiaruj Bogu ofiarę chwały: a oddaj Najwyższemu śluby twoje.
A wzywaj mię w dzień utrapienia: wyrwę cię, a czcić mię będziesz.
Ale grzesznikowi rzekł Bóg: Czemu ty opowiadasz sprawiedliwości moje, i bierzesz Testament mój w usta twoje?
Ano ty masz w nienawiści karność: i zarzuciłeś mowę moję nazad.
Jeźliś widział złodzieja, biegałeś z nim, a z cudzołożniki miałeś swój skład.
Usta twoje były pełne złości, a język twój plótł zdrady.
Siedząc, mawiałeś przeciw bratu twemu: i dawałeś wzgorszenie przeciw synowi matki twojéj.
Toś czynił, a milczałem: mniemałeś niesprawiedliwie, że będę tobie podobny: będę cię strofował, i stawię przed oczy twoje.
Rozumiejcież to, którzy zapominacie Boga: by kiedy nie porwał, a nie będzie, ktoby wydarł.
Ofiara chwały uczci mię: i tam droga, którą mu okażę zbawienie Boże.