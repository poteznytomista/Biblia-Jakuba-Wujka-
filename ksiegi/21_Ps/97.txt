Psalm samemu Dawidowi.
Śpiewajcie Panu pieśń nową; bo uczynił dziwy: zbawiła sobie prawica jego, i ramię święte jego.
Objawił Pan zbawienie swoje; przed oczyma poganów oznajmił sprawiedliwość swoję.
Wspomniał na miłosierdzie swoje, i na prawdę swą domowi Izrael: oglądały wszystkie kraje ziemie zbawienie Boga naszego.
Wykrzykajcie Panu, wszystka ziemio! śpiewajcie a weselcie się, i grajcie.
Grajcie Panu na cytrze, na cytrze i z głosem Psalmu.
Na puzanach i na kornetach głośnych: wykrzykajcie przed oblicznością króla Pana.
Niech się wzruszy morze, i pełność jego: okrąg ziemie, i mieszkający na nim.
Rzeki będą klaskać rękoma: góry społem będą się weselić przed oblicznością Pańską;
Bo przyszedł sądzić ziemię. Będzie sądził świat w sprawiedliwości, a narody w prawości.