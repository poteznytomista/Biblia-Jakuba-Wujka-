Przeto, jeźliście spół powstali z Chrystusem, co wzgórę jest, szukajcie, gdzie Chrystus jest na prawicy Bożéj siedzący.
Co wzgórę jest, miłujcie, nie co na ziemi.
Albowiemeście umarli: i żywot wasz skryty jest z Chrystusem w Bogu,
Gdy się Chrystus, żywot nasz, okaże, tedy i wy z nim okażecie się w chwale.
Umartwiajcie tedy członki wasze, które są na ziemi, porubstwo, nieczystotę, wszeteczeństwo, złą pożądliwość i łakomstwo, które jest bałwochwalstwem,
Dla których przychodzi gniew Boży na syny niewierności.
W którycheście i wy niekiedy chodzili, gdyście żyli w nich.
Lecz teraz złóżcie i wy wszystko: gniew, rozgniewanie, złość, bluźnierstwo, szkaradną mowę z ust waszych.
Nie kłamajcie jedni drugim: zwlókłszy z siebie starego człowieka z uczynkami jego,
A oblókłszy nowego tego, który się odnawia w poznanie podług wyobrażenia tego, który go stworzył.
Gdzie niemasz poganina i Żyda, obrzezania i odrzezku, barbarzyna i Tatarzyna, niewolnika i wolnego; ale wszystko i we wszech Chrystus.
Przyobleczcież się tedy (jako wybrani Boży, święci i umiłowani) we wnętrzności miłosierdzia, w dobrotliwość, w pokorę, w cichość, w cierpliwość.
Jedni drugich znosząc i odpuszczając sobie, jeźli kto ma skargę przeciw komu: jako i Pan odpuścił wam, tak i wy.
A nad to wszystko miejcie miłość, która jest związką doskonałości.
A pokój Chrystusów niech przewyższa w sercach waszych, ku któremu téż wezwani jesteście w jednem ciele, a wdzięczni bądźcie.
Słowo Chrystusowe niechaj mieszka w was obficie z wszelaką mądrością, nauczając i sami siebie napominając przez Psalmy i pieśni i śpiewania duchowne, w łasce śpiewając w sercach waszych Bogu.
Wszystko, cokolwiek czynicie w słowie albo w uczynku, wszystko w imię Pana Jezusa Chrystusa, dziękując Bogu i Ojcu przezeń.
Żony bądźcie poddane mężom, jako ma być, w Panu.
Mężowie! miłujcie żony wasze, a nie bądźcie gorzkimi przeciwko nim.
Synowie! posłuszni bądźcie rodzicom we wszystkiem; albowiem się to podoba w Panu.
Ojcowie! nie pobudzajcie ku rozgniewaniu synów waszych, aby się małego serca nie stawali.
Słudzy! bądźcie posłuszni we wszystkiem panom wedle ciała, nie służąc na oko, jakoby ludziom się podobając, ale w szczerości serca, Boga się bojąc.
Cokolwiek czynicie, z serca czyńcie, jako Panu, a nie ludziom,
Wiedząc, iż od Pana weźmiecie odpłatę dziedzictwa. Panu Chrystusowi służcie.
Bo który krzywdę czyni, odniesie to, co niesłusznie uczynił, a niemasz względu na osoby u Boga.