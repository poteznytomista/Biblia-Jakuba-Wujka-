Tobiasz z pokolenia i z miasta Neftali (które jest na wyższych miejscach Galilejej nad Naasson, za drogą, która wiedzie ku zachodowi, po lewej mając miasto Sefet),
gdy był poiman za dni Salmanazara, króla Asyryjskiego, jednak w poimaniu będąc, drogi prawdy nie odstąpił,
tak iż wszytkiego, co mógł mieć, na każdy dzień braciej wespół poimanej, którzy byli z jego rodu, udzielał.
A chocia był młodszy ze wszytkich w pokoleniu Neftali, wszakże nic dziecinnego w sprawie nie czynił.
Na ostatek, gdy wszyscy chodzili do cielców złotych, które był sprawił Jeroboam, król Izraelski, ten sam chronił się towarzystwa wszytkich,
ale chodził do Jeruzalem do kościoła Pańskiego i tam się kłaniał Panu Bogu Izraelowemu, wszytkie pierworodztwa swe i dziesięciny swe wiernie ofiarując,
tak iż trzeciego roku nowo nawróconym i przychodniom wszytkę dziesięcinę dawał.
Te rzeczy i inne tym podobne według Zakonu Bożego dziecięciem będąc, zachowywał.
A gdy się zstał mężem, pojął żonę Annę z pokolenia swego i zrodził z niej syna, dając mu imię swe,
którego nauczył z dzieciństwa bać się Pana Boga i wstrzymać się od wszelkiego grzechu.
A tak gdy przez poimanie przyszedł z żoną swą i z synem do miasta Niniwen ze wszytkim pokoleniem swoim
(gdy wszyscy pożywali z pokarmów pogańskich), on strzegł dusze swej i nigdy się ich pokarmami nie splugawił.
A iż pomniał na Pana ze wszytkiego serca swego, dał mu Bóg łaskę przed oczyma Salmanazara króla,
i dał mu wolność iść, gdzie by kolwiek chciał, mając wolność czynić, co by kolwiek chciał.
Chodził tedy do wszytkich, którzy w poimaniu byli i dawał im napominania zbawienne.
A gdy przyszedł do Rages, miasta Medczyków, a z tych rzeczy, któremi był uczczony od króla, miał dziesięć talentów śrebra
gdy w wielkim zgromadzeniu narodu swego widział Gabela potrzebnego, który był z pokolenia jego, dał mu na cyrograf śrebra pomienioną wagę.
A po niemałym czasie, po śmierci króla Salmanazara, gdy królował syn jego Sennacheryb miasto niego i syny Izraelskie miał w nienawiści w oczach swych,
Tobiasz na każdy dzień obchodził wszytek naród swój i cieszył je, i udzielał każdemu, ile mógł z majętności swojej:
łaknące żywił i nagim odzienie dawał, a umarłym i zabitym pogrzeb z pilnością sprawował.
Na koniec, gdy się król Sennacheryb wrócił, uciekszy z Żydowskiej ziemie przed porażką, którą był około niego uczynił Bóg dla bluźnierstwa jego, a rozgniewany zabijał wielu z synów Izraelskich, Tobiasz pogrzebał ciała ich.
Ale gdy oznajmiono królowi, kazał go zabić i zabrał wszystkę majętność jego.
A Tobiasz z synem swoim i z żoną uciekwszy, krył się nagi, bo go wiele ich miłowało.
Lecz po czterdzieści i piąci dni zabili króla synowie jego
i wrócił się Tobiasz do domu swego, i wrócono mu wszytkę majętność jego.